Cześć!

W tym tygodniu udało mi się wysłać newsletter bez problemów takich, jak ostatnio, więc przybywam jeszcze przed 12 :)

Czasami pytacie mnie, jak sprawić, aby jakiś materiał pojawił się tutaj w zestawieniu. Oto co możesz zrobić:

Możesz go zasugerować przez ten formularz. Tekst/film musi być niekomercyjny i nie może promować żadnego produktu, a jednocześnie musi dawać wartość czytelnikom.
Jeśli chcesz wypromować swój komercyjny produkt, kurs, webinar, czy rekrutację do firmy, to mam do tego cennik.
Czego nie robić?

Nie podrzucaj mi linków na Messengera, LinkedIn, Twittera/X itp. Czytam prywatne wiadomości przeważnie raz w miesiącu.
 

Zapraszam do lektury.

 

◢ #unknownews ◣

**Wywiad Lexa Fridmana z Pieterem Levelsem (film, 3h i 40m)**  
[https://www.youtube.com/watch?v=oFtjKbXKqbg](https://www.youtube.com/watch?v=oFtjKbXKqbg)  
**INFO:** Jeśli nie znasz pana Levelsa (znanego bardziej na Twitterze jako levelsio), to jest to multiprzedsiębiorca, słynący z tego, że podróżując po świecie i pisząc kod na swoim laptopie w hotelowych pokojach, odpala projekt za projektem, zarabiając przy tym miliony. Taki typowy "syn koleżanki Twojej mamy", który więcej projektów zrealizował w ostatnie 4 lata, niż Ty wymyśliłeś w życiu ;) Jeśli potrzebujesz się zmotywować/zdemotywować do pracy nad własnymi projektami, to polecam. Interesująca rozmowa.  

**Wsparcie użytkowników zrobi z Ciebie lepszego inżyniera**  
[https://newsletter.posthog.com/p/doing-support-makes-you-a-better](https://newsletter.posthog.com/p/doing-support-makes-you-a-better)  
**INFO:** Praca na supporcie użytkowników to koszmar niejednego programisty. Tymczasem autor artykułu omawia korzyści płynące z tego, gdy inżynierowie angażują się w obsługę klienta w firmie. Artykuł wyjaśnia, po co coś takiego realizować, i pokazuje, że nie jest to tylko marnowanie czasu, ale ciekawe działanie mogące doprowadzić do poprawy jakości produktu. Przy okazji autor przedstawia też konkretne rozwiązania, które pomagają zintegrować pracę inżynierów z procesami wsparcia klienta, takie jak rotacyjny system dyżurów czy dedykowane stanowiska inżynierów wsparcia.  

**Pożar w projekcie? - jeśli jest mały, to niech płonie...**  
[https://swizec.com/blog/let-small-fires-burn/](https://swizec.com/blog/let-small-fires-burn/)  
**INFO:** Autor dzieli się swoim doświadczeniem na temat tego, jak ważne jest ignorowanie drobnych problemów i skupianie się na kluczowych wyzwaniach przy rozwoju produktu. Jako programiści nie możemy naprawić wszystkiego i niekiedy jesteśmy zmuszeni pozwolić niektórym 'małym pożarom' płonąć, koncentrując się za to na najbardziej istotnych kwestiach. Artykuł przedstawia także praktyczne wskazówki dotyczące priorytetyzacji zadań, mierzenia ich wpływu na projekt oraz stosowania strategii 'zrób to, żeby działało, a później popraw, aby było dobrze'.  

**Code Review na spokojnie - workbook dla zestresowanych deweloperów**  
[https://developer-success-lab.gitbook.io/code-review-anxiety-workbook-1](https://developer-success-lab.gitbook.io/code-review-anxiety-workbook-1)  
**INFO:** To książka online (spis treści masz po lewej) opisująca problem lęku programistów przed recenzją kodu, czyli tzw. 'code review anxiety'. Zjawisko to występuje nie tylko wtedy, gdy ktoś sprawdza Twój kod, ale także, gdy otrzymujesz cudzy kod do sprawdzenia. Autorki przedstawiają skutki tego problemu oraz wyniki badań nad skuteczną metodą radzenia sobie z nim. W ramach publikacji udostępniają także praktyczny przewodnik w formie workbooka, który ma pomóc programistom w zarządzaniu lękiem przed code review.  

**Dlaczego AI ma problem z truskawkami? - trochę o działaniu LLMów**  
[https://techcrunch.com/2024/08/27/why-ai-cant-spell-strawberry/](https://techcrunch.com/2024/08/27/why-ai-cant-spell-strawberry/)  
**INFO:** Jest szansa, że w social mediach natrafiłeś na screeny z interakcji z różnymi modelami LLM, gdzie zadawano pytanie "ile liter R jest w słowie truskawka" (po angielsku 'strawberry'). Nie ma znaczenia, czy model jest super inteligentny, czy naprawdę słaby, odpowiedź prawie zawsze to 2 - czyli niepoprawnie. Dlaczego tak się dzieje? Model, który umie zdać testy akademickie na 80-90%, nie umie policzyć liter w słowie? Artykuł tłumaczy, co jest źródłem tego problemu i dlaczego niezwykle trudno to naprawić.  

**Jak pisać "czyste funkcje" i po co w ogóle to robić?**  
[https://craftbettersoftware.com/p/clean-code-7-tips-to-write-clean](https://craftbettersoftware.com/p/clean-code-7-tips-to-write-clean)  
**INFO:** Artykuł przedstawia siedem kluczowych wskazówek dotyczących pisania czystych i czytelnych funkcji w dowolnym języku programowania. Omawiane jest nazewnictwo funkcji, sprytne użycie parametrów, unikanie zagnieżdżeń warunkowych itp.  

**Jak awansować w branży IT - prosty algorytm**  
[https://read.highgrowthengineer.com/p/my-tech-promotion-algorithm](https://read.highgrowthengineer.com/p/my-tech-promotion-algorithm)  
**INFO:** Artykuł przedstawia strategię byłego głównego inżyniera w Amazonie, którą wykorzystał, aby pomóc setkom specjalistów technicznych w przyspieszeniu awansu. Cała strategia składa się z zaledwie trzech kroków i w praktyce opiera się na szybkim i sprytnym samorozwoju ukierunkowanym na konkretne cele.  

**Jak wybrać odpowiednią technologię do projektu? - metodyka podejmowania decyzji**  
[https://hybridhacker.email/p/how-to-choose-technology](https://hybridhacker.email/p/how-to-choose-technology)  
**INFO:** Każdy developer staje w końcu przed zadaniem wyboru odpowiedniej technologii. Jedna ze strategii mówi, aby po prostu wziąć to, co jest najpopularniejsze, ale powiedzmy sobie szczerze, że nie zawsze jest to najlepszy wybór. Artykuł omawia strategie wyboru technologii, a także podpowiada, jak dobrze rozwiązać problem "kupić, czy napisać samemu".  

**Jeśli nie OpenAI, to co? - alternatywy dla API**  
[https://semaphoreci.com/blog/openai-api-alternatives](https://semaphoreci.com/blog/openai-api-alternatives)  
**INFO:** OpenAI ma naprawdę rozbudowane API, które umożliwia nie tylko korzystanie z modeli LLM, ale także generowanie grafik, generowanie dźwięków, rozpoznawanie obrazów, transkrypcję audio do tekstu i kilka innych. Można powiedzieć, że to taki kombajn do wszystkiego. Na rynku istnieją jednak inne, warte poznania alternatywy, które mogą okazać się albo lepsze, albo po prostu tańsze od tego, co oferuje wspomniana firma.  

**Tamagotchi - niezapomniana zabawka z lat 90' (film, 19m)**  
[https://www.youtube.com/watch?v=0o_xMYxv79o](https://www.youtube.com/watch?v=0o_xMYxv79o)  
**INFO:** Jeśli jesteś tak stary jak ja, prawdopodobnie w swoim dzieciństwie byłeś szczęśliwym posiadaczem Tamagotchi, a raczej jednej z bazarowych podróbek tego produktu. Film omawia, czym była ta zabawka z wirtualnym zwierzątkiem w środku, jak powstała, jak zmieniała się w czasie i na jakiej zasadzie działała. Materiał dla ludzi lubiących nostalgiczne wspomnienia z dzieciństwa... swojego albo swoich rodziców.  

**Wpływ AI na inwestowanie w branży technologicznej**  
[https://unchartedterritories.tomaspueyo.com/p/how-ai-disrupts-tech-investing](https://unchartedterritories.tomaspueyo.com/p/how-ai-disrupts-tech-investing)  
**INFO:** Artykuł omawia, w jaki sposób rozwój sztucznej inteligencji wpływa na inwestycje w startupy technologiczne. Autor podkreśla, że AI umożliwia tańsze i szybsze tworzenie nowych produktów, co prowadzi do zwiększonej konkurencji na rynku i trudniejszego pozyskiwania finansowania. Jednocześnie AI ułatwia pracę programistom, umożliwiając pojedynczym osobom lub małym zespołom budowanie i rozwijanie produktów bez potrzeby pozyskiwania dużych środków. Nie ma co ukrywać, że AI zrobiła niezłe zamieszanie i to nie tylko w świecie technologii, ale i inwestycji.  

**FetchFox - narzędzie do wydobywania danych ze strony**  
[https://fetchfoxai.com/](https://fetchfoxai.com/)  
**INFO:** To rozszerzenie do Chrome, które w połączeniu ze sztuczną inteligencją (musisz podać swój klucz API do OpenAI) potrafi na podstawie promptu wyciągnąć dowolne dane z aktualnie przeglądanej strony. Użyteczne, gdy chcesz np. skopiować tylko część danych z ogromnej tabeli i sformatować je po swojemu. Jak się domyślasz, rozszerzenie wysyła zawartość przeglądanej strony do API, więc przy naprawdę dużych dokumentach może to trochę kosztować.  

**Mój problem z Telegramem - Mateusz Chrobok (film, 42m)**  
[https://www.youtube.com/watch?v=M9W6GTnqIbs](https://www.youtube.com/watch?v=M9W6GTnqIbs)  
**INFO:** Newsy na temat komunikatora Telegram i jego aresztowanego twórcy już pewnie docierają do Ciebie ze wszystkich stron. Mateusz przygotował jednak dość rozbudowany materiał tłumaczący wszelkie kontrowersje związane z omawianym tematem. Jak to jest z tym szyfrowaniem i prywatnością? Warto posłuchać.  

**Twój Postgres potrafi wysyłać powiadomienia do webhooków - PGStream**  
[https://xata.io/blog/postgres-webhooks-with-pgstream](https://xata.io/blog/postgres-webhooks-with-pgstream)  
**INFO:** Za każdym razem, gdy coś zmieni się w bazie, chcesz otrzymać o tym powiadomienie wraz z opisem zmian. Jak to zrealizować? Okazuje się, że korzystając z rozszerzenia PGStream można to osiągnąć w niezwykle prosty sposób. Ten tekst to prosty samouczek, który pokaże Ci, jak skonfigurować taką integrację bazy z webhookami. Integracja PGStream z Postgresem umożliwia automatyzację przepływów pracy, wyzwalanie powiadomień w czasie rzeczywistym oraz budowanie bardziej responsywnych aplikacji, np. do synchronizacji danych czy audytu ich poprawności. Ciekawe rozwiązanie.  

**Greppability - niedoceniana metryka jakości kodu**  
[https://morizbuesing.com/blog/greppability-code-metric/](https://morizbuesing.com/blog/greppability-code-metric/)  
**INFO:** Artykuł omawia znaczenie czegoś takiego jak 'przeszukiwalność' kodu i wyjaśnia, dlaczego to może mieć wpływ na późniejszą łatwość utrzymania aplikacji. Autor podaje kilka praktycznych wskazówek, takich jak: unikanie dynamicznego tworzenia identyfikatorów, używanie tych samych nazw w całym projekcie oraz preferowanie płaskiej struktury katalogów/obiektów zamiast zagnieżdżonych.  

**A gdyby tak załatwić sobie WiFi na okręcie wojennym?**  
[https://www.navytimes.com/news/your-navy/2024/09/03/how-navy-chiefs-conspired-to-get-themselves-illegal-warship-wi-fi/](https://www.navytimes.com/news/your-navy/2024/09/03/how-navy-chiefs-conspired-to-get-themselves-illegal-warship-wi-fi/)  
**INFO:** Śledztwo Marynarki Wojennej ujawniło, że wyżsi podoficerowie okrętu USS Manchester nielegalnie zainstalowali i używali na pokładzie okrętu wojennego urządzenie Starlinka. Mówiąc krótko, chcieli mieć dostęp do internetu na czas długiego rejsu. Artykuł wyjaśnia, jak odkryto urządzenie, w jaki sposób zostało ono zamaskowane i jak rozgłaszało internet bez zwracania na siebie uwagi. Osoba odpowiedzialna za instalację Starlinka została ukarana. Ten incydent pokazuje przy okazji, jak niezwykle proste może być zainstalowanie na wojskowym okręcie dodatkowego sprzętu, na przykład przez obcy wywiad.  

**Team meetingi - jak to ogarnąć. Format spotkań i pomysły**  
[https://marcgg.com/blog/2020/04/06/engineering-team-meeting-ideas/](https://marcgg.com/blog/2020/04/06/engineering-team-meeting-ideas/)  
**INFO:** Autor opisuje swoje doświadczenia z prowadzenia cyklicznych spotkań zespołu programistów w firmie, w których omawiane są aktualne tematy, postępy prac nad projektami, oraz realizowane są prezentacje członków zespołu. Przedstawia on format spotkań, agendę, a także pomysły na tematy, które mogą być poruszane, zarówno te związane z bieżącą działalnością, jak i te o charakterze bardziej długoterminowym.  

**Strategie pracy z gałęziami w GIT - Trunk vs Gitflow**  
[https://medium.com/p/c7c22c4848d3](https://medium.com/p/c7c22c4848d3)  
**INFO:** Artykuł omawia dwie popularne strategie zarządzania gałęziami w systemie kontroli wersji Git - Trunk-based Development i Gitflow. Autor wyjaśnia kluczowe cechy obu podejść, ich zastosowanie w zależności od wielkości zespołu i potrzeb projektu, oraz przedstawia przykładowe komendy Gita do ich realizacji.  

**Programowanie funkcyjne - po co nam to i o co w tym chodzi?**  
[https://www.lihaoyi.com/post/WhatsFunctionalProgrammingAllAbout.html](https://www.lihaoyi.com/post/WhatsFunctionalProgrammingAllAbout.html)  
**INFO:** Artykuł może nie jest pierwszej świeżości (2017), ale moim zdaniem dobrze wyjaśnia istotę programowania funkcyjnego. Autor wykorzystuje analogię do zapisu przepisu na tiramisu, aby wyjaśnić kluczowe koncepcje tego podejścia. Według autora, sednem programowania funkcyjnego jest skupienie się na przepływie danych, a nie na przepływie sterowania, co ułatwia późniejszą analizę, refaktoryzację i równoległe wykonywanie kodu. Tekst rozwiewa też kilka mitów, które narosły wokół tej techniki programowania.  

**Przegląd rynku GPU H100 -jak to wygląda w praktyce?**  
[https://blog.lepton.ai/the-missing-guide-to-the-h100-gpu-market-91ebfed34516](https://blog.lepton.ai/the-missing-guide-to-the-h100-gpu-market-91ebfed34516)  
**INFO:** Jeśli wchodzisz w świat sztucznej inteligencji i chcesz douczać własne modele lub świadczyć usługi bazujące na lokalnych LLM-ach, to wcześniej czy później natrafisz na GPU model Nvidia H100. Jedno z najdroższych i najbardziej pożądanych rozwiązań tego typu. Artykuł przedstawia, jak wygląda ekonomia powiązana z tym GPU, bo o jego dostępność nie jest tak łatwo. Jakie są koszty najmu mocy obliczeniowej, ile się czeka w kolejce po sam sprzęt i jak wygląda ilościowo jego dostępność? Autorzy opisują także dokładnie istotne zagadnienia związane z niezawodnością i monitorowaniem pracy GPU, a także specyfikacje dotyczące serwerów używanych przez nich do obliczeń, sieci, pamięci i storage. Jeśli planujesz podbić świat ze swoim nowym startupem AI, to jest to artykuł dla Ciebie.  

**Zbieranie materiałów z RSSów, czyli jak powstaje unknowNews**  
[https://typefully.com/uwteam/FBxOnJ1](https://typefully.com/uwteam/FBxOnJ1)  
**INFO:** Krótki artykuł, w którym opisuję, w jaki (trochę nietypowy) sposób wykorzystuję kanały RSS do przygotowania przeglądu tego, co dzieje się w branży IT (czyli w praktyce do przygotowania newslettera, który czytasz). Tekst jest zrzutem copy/paste z wątku na Twitterze/X, więc jeśli chcesz poczytać więcej tego typu opracowań, to dodaj mnie tam do obserwowanych.  

**Przegląd nowych funkcji wydajnościowych w Chrome DevTools**  
[https://www.debugbear.com/blog/fix-web-performance-devtools](https://www.debugbear.com/blog/fix-web-performance-devtools)  
**INFO:** Chrome DevToolsy zyskały nowe funkcje do pomiaru wydajności aplikacji. Artykuł omawia, do czego służą te nowości i jak je wykorzystać w celu poprawienia szybkości działania aplikacji webowych.  

**Swapy - biblioteka JS do budowy interfejsów drag and drop**  
[https://swapy.tahazsh.com/](https://swapy.tahazsh.com/)  
**INFO:** Zadziwiająco prosta w obsłudze biblioteka, która może przydać Ci się do tworzenia wszelkiego rodzaju dashboardów. Działa dobrze zarówno na desktopie, jak i na przeglądarkach mobilnych. Wejdź na stronę i zobacz, jak to działa w praktyce.  

**Myśl i działaj jak senior engineer - pierwsza część poradnika**  
[https://pathtostaff.substack.com/p/act-like-a-senior-engineer-part-one](https://pathtostaff.substack.com/p/act-like-a-senior-engineer-part-one)  
**INFO:** To pierwszy artykuł z trzyczęściowej serii poświęconej temu, jak wypracować u siebie sposoby myślenia charakterystyczne dla seniorów w branży IT. Głównym tematem pierwszej części jest "przejęcie własności" (ownership) nad projektem, co oznacza w praktyce zajęcie się problemami od początku do końca. Autor przedstawia praktyczne kroki, które trzeba podjąć przy rozwiązywaniu problemów (niekoniecznie samodzielnie o wszystko dbając!).  

**Wpływ LLM-ów na tworzenie oprogramowania dostosowanego do użytkownika**  
[https://www.geoffreylitt.com/2023/03/25/llm-end-user-programming](https://www.geoffreylitt.com/2023/03/25/llm-end-user-programming)  
**INFO:** Artykuł omawia potencjalny wpływ dużych modeli językowych (LLM) na sposób tworzenia i dystrybucji oprogramowania. Autor argumentuje, że LLM mogą otworzyć drogę do upowszechnienia się programowania przez zwykłych użytkowników, pozwalając im na tworzenie krótkich skryptów, małych dedykowanych aplikacji czy na modyfikowanie istniejących aplikacji i to bez znajomości tradycyjnych języków programowania. Interesująca wizja kierunku rozwoju powstawania oprogramowania. Oczywiście są to tylko przewidywania autora, które równie dobrze mogą się nie spełnić.  

**AWS S3 jako magazyn zdarzeń? - nowa funkcja to ułatwia**  
[https://www.architecture-weekly.com/p/using-s3-but-not-the-way-you-expected](https://www.architecture-weekly.com/p/using-s3-but-not-the-way-you-expected)  
**INFO:** Artykuł omawia nową funkcjonalność Amazon S3 - mowa o "warunkowych zapisach". Otwiera ona nowe możliwości dla budowania systemów opartych na strumieniach zdarzeń. Autor pokazuje, jak wykorzystać nową funkcję do zaimplementowania optymistycznej kontroli współbieżności. Brzmi to skomplikowanie, ale w praktyce chodzi o sytuację, w której konflikty współbieżnych operacji występują niezwykle rzadko, a gdy się przytrafią, następuje po prostu ponowienie operacji. Przy okazji autor omawia jeszcze kwestie kosztów i ich optymalizacji poprzez wykorzystanie snapshotów.  

**Luka w kluczach sprzętowych Yubico - zagrożenia i rozwiązania**  
[https://kapitanhack.pl/?p=17607](https://kapitanhack.pl/?p=17607)  
**INFO:** Badaczom udało się sklonować klucze firmy YubiCo, czyli prawdopodobnie najpopularniejsze na świecie zabezpieczenie typu U2F, uchodzące przez długi czas za 'niekopiowalne'. No OK, ale co to oznacza dla zwykłego użytkownika i czy masz teraz wyrzucić swój klucz do kosza? Z artykułu dowiesz się, w jaki sposób można przeprowadzić atak wykorzystujący tę podatność, a także jakie modele kluczy YubiCo są zagrożone. Firma załatała już podatność, ale oczywiście nie ma to wpływu na klucze już wyprodukowane.  

**Zarządzanie schowkiem w aplikacjach webowych - jak przechowywane są dane?**  
[https://alexharri.com/blog/clipboard](https://alexharri.com/blog/clipboard)  
**INFO:** Kopiujesz dane ze strony i wklejasz je np. do MS Worda - część formatowania jest zachowana. Wklejasz je do notatnika i formatowanie znika. Jak to się dzieje? Nie wynika to jedynie z możliwości aplikacji, których używasz, a ze specyficznej budowy schowka. Jak się okazuje... masz kilka schowków. Artykuł omawia, co to za schowki, czym się różnią i jak z nich korzystać. Przy okazji poznasz jeszcze dodatkowe operacje, które z poziomu webowego możesz wykonać z użyciem Clipboard API.  

**Newag zmienia zdanie? - to już nie hackerzy zepsuli pociągi**  
[https://oko.press/newag-hakerzy-dragon-sector-pociagi-impuls](https://oko.press/newag-hakerzy-dragon-sector-pociagi-impuls)  
**INFO:** To kolejna część sagi o Newagu, który hackował (wersja z konkurencyjnego uniwersum: któremu hackowano) pociągi. W pierwszym tomie przygód Newaga producent twierdził, że blokad w pociągach nigdy nie było. Później okazało się, że były, ale to hackerzy je tam umieścili. Najnowsza część newagowych historii prezentuje jednak zwrot akcji, bo zarzuty w stosunku do hackerów zostały wycofane. Aktualnie toczy się proces przeciwko firmie, która poprosiła o utajnienie jego przebiegu, ale sąd odrzucił prośbę, więc możemy spodziewać się kolejnej części historii.  

**Kontrowersje wokół Telegrama, złośliwe captche, OSINT i inne (film, 25m)**  
[https://www.youtube.com/watch?v=U00Mc9C7StE](https://www.youtube.com/watch?v=U00Mc9C7StE)  
**INFO:** To nowy format przeglądu newsów realizowany przez Piotrka Koniecznego z Niebezpiecznika. Nagranie porusza kilka tematów, a w jego opisie znajdziesz timestampy do kolejnych zagadnień. Pod względem formy przypomina trochę Tech Weeka od Kuby Klawitera, ale omawiane tematy są z branży cybersecurity.  

**SlashEscape - gra przygodowa wykorzystująca RegExpy**  
[https://www.therobinlord.com/projects/slash-escape](https://www.therobinlord.com/projects/slash-escape)  
**INFO:** Kilka lat temu publikowałem już tę grę, ale ostatnio ktoś mi o niej przypomniał. Pisząc proste wyrażenia regularne, rozwiązujesz kolejne problemy bohatera opowiadania. W praktyce nie musisz czytać całego opisu, który wyświetla się na ekranie, a jedynie możesz skupić się na akapitach zawierających czerwony tekst. Do wyboru masz wersję łatwą i trudną. Ta druga ma licznik 'żyć' i timer, więc musisz się spieszyć i nie możesz zgadywać.  

**Wazuh i Suricata na OpenWRT - kompleksowe zabezpieczenie sieci domowej**  
[https://blog.sienicki.eu/wazuh-suricata-openwrt/](https://blog.sienicki.eu/wazuh-suricata-openwrt/)  
**INFO:** Jak zintegrować system wykrywania intruzów Suricata z rozwiązaniem SIEM Wazuh, wykorzystując do tego serwer wirtualny z Debianem jako platformę do uruchomienia obu tych narzędzi. Autor wyjaśnia, jak skonfigurować przekierowanie ruchu sieciowego z routera opartego na OpenWRT do maszyny wirtualnej z Suricatą, a także jak zainstalować i skonfigurować agenta Wazuh do zbierania i przesyłania danych z Suricaty.  

**Petycja w sprawie bezpłatnego dostępu do e-dzienników**  
[https://www.change.org/p/stop-op%C5%82atom-w-e-dziennikach](https://www.change.org/p/stop-op%C5%82atom-w-e-dziennikach)  
**INFO:** Szkoły w Polsce przeszły na dzienniki elektroniczne, ale niestety z punktu widzenia rodziców nie jest to zazwyczaj rozwiązanie darmowe. Można co prawda za darmo w trybie read-only korzystać z dziennika jako rodzic, ale wszystkie zaawansowane funkcje są zablokowane. Kwota w skali roku jest naprawdę niewielka, ale jak pokazuje autor petycji, opłata jest niezgodna z obowiązującym w naszym kraju prawem. Autor proponuje stworzenie publicznego, bezpłatnego i otwarto-źródłowego systemu e-dzienników, który spełniałby szereg wymogów dotyczących dostępności i otwartości. Petycję wrzucam w ramach ciekawostki, aby nagłośnić istniejący problem.  

**==LINKI TYLKO DLA PATRONÓW==**

**Katalog narzędzi CLI - steruj wszystkim z poziomu terminala**  
[https://uw7.org/un_e253211e85647/](https://uw7.org/un_e253211e85647/)  
**INFO:** Możesz lubić lub nie lubić prac w terminalu, ale nie da się zaprzeczyć, że narzędzia CLI najprościej wykorzystać do automatyzacji monotonnych zadań. Bardzo rozbudowana kolekcja aplikacji podzielonych na kategorie.  

**Typografia webowa dla programistów - przewodnik**  
[https://uw7.org/un_4c2b3f0665600/](https://uw7.org/un_4c2b3f0665600/)  
**INFO:** Poradnik przedstawia kluczowe 20% zasady typografii, które pomogą deweloperom uzyskać 80% oczekiwanych rezultatów. Autor omawia wybór czcionek, ustawienia rozmiaru i odstępów, tworzenie hierarchii w dokumencie, dobór kolorów oraz inne niuanse, aby tekst na stronach wyglądał profesjonalnie.